<!DOCTYPE html>
<html lang="ro">
<head>
	<title>Scrisoarea I</title>
	<meta charset="utf-8">
</head>
<body>
<h1>Scrisoarea I</h1>
<p>
Când cu gene ostenite sara suflu-n lumânare,<br />
Doar ceasornicul urmează lung-a timpului cărare,<br />
Căci perdelele-ntr-o parte când le dai, şi în odaie<br />
Luna varsă peste toate voluptoasa ei văpaie,<br />
Ea din noaptea amintirii o vecie-ntreagă scoate<br />
De dureri, pe care însă le simţim ca-n vis pe toate.
</p>

<p>
Lună tu, stăpân-a mării, pe a lumii boltă luneci<br />
Şi gândirilor dând viaţă, suferinţele întuneci;<br />
Mii pustiuri scânteiază sub lumina ta fecioară, <br />
Şi câţi codri-ascund în umbră strălucire de izvoară!<br />
Peste câte mii de valuri stăpânirea ta străbate, <br />
Când pluteşti pe mişcătoarea mărilor singurătate!<br />
Câte ţărmuri înflorite, ce palate şi cetăţi, <br />
Străbătute de-al tău farmec ţie singură-ţi arăţi!<br />
Şi în câte mii de case lin pătruns-ai prin fereşti, <br />
Câte frunţi pline de gânduri, gânditoare le priveşti!<br />
Vezi pe-un rege ce-mpânzeşte globu-n planuri pe un veac, <br />
Când la ziua cea de mâine abia cuget-un sărac...<br />
Deşi trepte osebite le-au ieşit din urna sorţii, <br />
Deopotrivă-i stăpâneşte raza ta şi geniul morţii;<br />
La acelaşi şir de patimi deopotrivă fiind robi, <br />
Fie slabi, fie puternici, fie genii ori neghiobi!<br />
Unul caută-n oglindă de-şi buclează al său păr, <br />
Altul caută în lume şi în vreme adevăr, <br />
De pe galbenele file el adună mii de coji, <br />
A lor nume trecătoare le însamnă pe răboj;<br />
Iară altu-mparte lumea de pe scândura tărăbii, <br />
Socotind cât aur marea poartă-n negrele-i corăbii.<br />
Iar colo bătrânul dascăl, cu-a lui haină roasă-n coate, <br />
Într-un calcul fără capăt tot socoate şi socoate<br />
Şi de frig la piept şi-ncheie tremurând halatul vechi,<br />
Îşi înfundă gâtu-n guler şi bumbacul în urechi;<br />
Uscăţiv aşa cum este, gârbovit şi de nimic, <br />
Universul fără margini e în degetul lui mic, <br />
Căci sub fruntea-i viitorul şi trecutul se încheagă,<br />
Noaptea-adânc-a veciniciei el în şiruri o dezleagă;<br />
Precum Atlas în vechime sprijinea cerul pe umăr<br />
Aşa el sprijină lumea şi vecia într-un număr.
</p>
<br>
<a href='Somnoroase_pasarele.html'>Somnoroase_pasarele</a><br>
<a href='Luceafarul.html'>Luceafarul</a><br>
</body>
</html>
