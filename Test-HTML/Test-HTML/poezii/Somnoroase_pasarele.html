<!DOCTYPE html>
<html lang="ro">
<head>
	<title>Somnoroase păsărele</title>
	<meta charset="utf-8">
</head>
<body>
<h1>Somnoroase păsărele...</h1>
<p>
Somnoroase păsărele<br />
Pe la cuiburi se adună,<br />
Se ascund în rămurele -<br />
Noapte bună!
</p>
<p>
Doar izvoarele suspină,<br />
Pe când codrul negru tace;<br />
Dorm şi florile-n grădină -<br />
Dormi în pace!
</p>
<p>
Trece lebăda pe ape<br />
Între trestii să se culce -<br />
Fie-ţi îngerii aproape,<br />
Somnul dulce!
</p>
<p>
Peste-a nopţii feerie<br />
Se ridică mândra lună,<br />
Totu-i vis şi armonie -<br />
Noapte bună!
</p>
<br>
<a href='Scrisoarea-I.html'>Scrisoarea-I</a><br>
<a href='Luceafarul.html'>Luceafarul</a><br>
</body>
</html>
